---
name: scoring-engine
description: Özellik (feature) bazlı skorlama/tahmin motoru tasarım standartları. Kullanıcı bir skorlama sistemi, puanlama motoru, tahmin modeli, feature mühendisliği, ağırlıklandırma, backtest veya "en iyi adayı sırala" tipi bir sistem istediğinde MUTLAKA bu skill'i kullan. "Skor hesapla", "puanlama yap", "feature ekle", "ağırlıkları ayarla", "backtest çalıştır", "tahmin motoru" gibi ifadeler geçtiğinde de kullan. Ölçülebilir, backtest'le doğrulanan, açıklanabilir skorlama motorları üretir.
---

# Scoring Engine

Özellik bazlı skorlama/sıralama motorları (adayları puanla → sırala → öner) için tasarım standartları. Projeye özel detaylar (domain, feature listesi, veri tabloları) CLAUDE.md'dedir — bu skill evrensel yöntemi taşır.

## Temel felsefe

1. **Deterministik çekirdek**: Skor hesabı saf koddur — aynı girdi her zaman aynı skoru verir. LLM skor HESAPLAMAZ; LLM'in rolü varsa hazır skorları yorumlamaktır (bkz. `ai-report` skill).
2. **Açıklanabilirlik**: Her toplam skor, bileşen feature skorlarına ayrıştırılabilir olmalı. "Neden bu aday önde?" sorusunun cevabı her zaman verilebilmeli.
3. **Kanıt olmadan feature yok**: Bir feature'ın motorda kalma hakkı backtest'te gösterdiği katkıdır, sezgi değil. Katkısı ölçülemeyen feature eklenmez; ölçülüp katkısız çıkan çıkarılır.

## Mimari

Standart dosya ayrımı (Python varsayılan):

```
engine/
  ozellikler.py   # feature hesaplama — her feature ayrı fonksiyon
  skorla.py       # ağırlıklandırma + toplam skor + sıralama
  config.py       # ağırlıklar ve eşikler TEK yerde (veya yaml/json)
backtest/
  backtest.py     # geçmiş veriyle değerlendirme
```

- **Feature fonksiyonu sözleşmesi**: girdi = aday + bağlam verisi, çıktı = normalize skor (0-1 veya 0-100, projede TEK ölçek seç ve hiç sapma). Veri eksikse `None` döner — sahte nötr değer (0.5 gibi) üretme; eksiklik ağırlıklandırmada açıkça ele alınır (feature atlanır, kalan ağırlıklar yeniden normalize edilir).
- **Ağırlıklar config'te**: kod içine gömülü sayı YOK. Config sürümlenir (`v1`, `v1_5` gibi) — hangi sürümle hangi backtest sonucunun alındığı izlenebilir olmalı.
- Toplam skor varsayılanı ağırlıklı ortalama; feature'lar arası etkileşim gerekiyorsa (X yalnızca Y varken anlamlı) bunu ayrı bir bileşik feature olarak yaz, formülü karmaşıklaştırma.

## Feature tasarımı

- Her feature TEK hipotezi kodlar ve adı hipotezi söyler (`form_skor`, `zemin_uyum` gibi). "Karışık sinyal" feature'ı yazma.
- Normalizasyon yöntemini feature içinde belgele (min-max mı, persentil mi, kategori eşlemesi mi) — yorum satırıyla.
- Sızıntı (leakage) kontrolü: feature, tahmin ANINDA bilinemeyecek veri kullanamaz (sonuç sonrası oluşan alanlar, gelecek tarihli kayıtlar). Her yeni feature'da açıkça sor: "Bu bilgi karar anında elimde olur muydu?" Yalnızca belirli zamanda oluşan veriler (ör. gün içinde açıklanan oranlar) varsa, backtest bunu zaman-uyumlu kullanmalı.
- Veri doluluk oranını ölç: bir feature adayların büyük kısmında `None` kalıyorsa (ör. %40+) önce veri sorununu çöz, feature'ı sonra değerlendir.

## Backtest standartları

- **Baseline zorunlu**: Motor her zaman naif bir referansla karşılaştırılır (rastgele seçim, popülerlik/favori sırası gibi). "Skor %X isabetli" tek başına anlamsız; "baseline %Y'ye karşı %X" anlamlı.
- **Zaman bazlı ayırma**: eğitim/ayar dönemi ile test dönemi zamanda ayrılır (walk-forward). Ağırlıklar test dönemine bakılarak AYARLANMAZ — test verisiyle ayar yapıldıysa o test yanmıştır, yeni dönem gerekir.
- **Metrik seçimi domain'e göre**: sıralama problemi ise isabet@k (ilk k tahminde doğru var mı), ikili sonuç ise precision/recall, getiri problemi ise birim başına net getiri. Metrik CLAUDE.md'de tanımlanır ve sürümler arası SABİT tutulur — metrik değişirse eski sonuçlarla karşılaştırma yapılamaz.
- **Dürüst raporlama**: örneklem büyüklüğü her sonuçta belirtilir; küçük örneklemde (ör. <100 olay) sonuç "gösterge" diye etiketlenir, zafer ilan edilmez. Başarısız hipotez de raporlanır ve kayda geçer — başarısızlık bilgidir, silinmez.
- Sürüm karşılaştırması: yeni feature/ağırlık seti (`v2`) eski setle (`v1`) AYNI dönem ve AYNI metrikle yan yana koşulur; tek tablo halinde raporlanır.

## Sürüm ve deney disiplini

- Her deney kaydı: config sürümü + veri aralığı + metrik sonuçları + tarih. Basit bir `DENEYLER.md` dosyası yeterli; hafızaya güvenme.
- Aynı anda TEK değişken değiştir: hem yeni feature hem yeni ağırlık aynı deneyde denenmez — hangisinin etki ettiği bilinemez.
- Prod'a alma eşiği: yeni sürüm, baseline'ı VE mevcut sürümü anlamlı farkla geçmeli; berabere ise basit olan kazanır.

## Yaşayan model yönetimi (şampiyon/rakip döngüsü)

Motor canlıya çıktıktan sonra ağırlıkların bakımı — tek seferlik kalibrasyonla bırakılmaz, kontrollü bir döngüyle yaşatılır.

- **Config kaynağı canlıda tablodur**: Aktif ağırlıklar dosyadan değil, versiyonlu bir config tablosundan okunur. Her kayıt durum taşır: `aday / aktif / emekli / geri_alindi`; tip başına aynı anda TEK aktif config olur. Repo'daki config dosyaları yalnızca ilk yükleme ve deney içindir ve dosyada bu açıkça etiketlenir ("canlı kaynak değildir").
- **Periyodik yeniden kalibrasyon**: Kayan pencereyle (son N dönem) yeniden ayar; değerlendirme her zaman ayara hiç girmemiş dokunulmamış test setinde yapılır. Şampiyon (aktif config) ile rakip (yeni aday) AYNI test setinde yan yana koşulur — farklı dönemlerde ölçülüp kıyaslanmaz.
- **Terfi kuralları (otonom sistemde hepsi birden sağlanmalı)**: (1) ana metriklerde şampiyona karşı galibiyet, (2) çoklu alt-dönem doğrulaması (tek şanslı dönem değil, dilimlerin çoğunda üstünlük), (3) asgari örneklem eşiği (altındaysa hüküm yok, terfi yok), (4) ağırlık savrulma freni — tek terfide ağırlıklar sınırlı ölçüde değişebilir; büyük sıçrama isteyen aday kademeli terfi eder.
- **Bekçi + otomatik geri alma**: Canlı performans iki referansla sürekli kıyaslanır: terfi anındaki test beklentisi ve piyasa/doğal baseline. Belirgin düşüş ARDIŞIK kontrollerde sürerse önceki aktif config'e otomatik dönüş yapılır (tek kötü kontrol yeterli değildir); küçük örneklemde bekçi hüküm vermez, bekler. Geri alınan config `geri_alindi` durumuna geçer ve bir daha OTOMATİK terfi edemez — ancak insan kararıyla yeniden aday olabilir.
- **İnsanlı / otonom varyant**: Onay kapılı kurulumlarda terfi insan komutuyla olur (approval-workflow deseni); otonom kurulumda kapının yerini yukarıdaki kural seti alır. İkisi de meşrudur — seçim projeye aittir ve CLAUDE.md'de yazar.
- **Denetlenebilirlik**: Her terfi ve geri alma, karar gerekçesiyle loglanır (hangi metrikler, hangi test seti, hangi eşikler sağlandı) — "neden bu config aktif?" sorusunun cevabı her an sorgulanabilir olmalı.

## Sık hatalar

- Kalibre edilmemiş ağırlıklarla özellik katkısı ölçmeye çalışmak: bir feature'ın ağırlığı ~0 iken katkısı da 0 görünür — bundan "özellik işe yaramıyor" sonucu çıkmaz. Katkı hükmü ancak ağırlık kalibrasyonundan SONRA verilir.

## Çıktı formatı

- Yeni feature: hipotez (1 cümle) → hesaplama kodu → normalizasyon notu → backtest planı (hangi dönem, hangi metrik).
- Backtest sonucu: karşılaştırma tablosu (sürümler × metrikler, örneklem büyüklüğü ile) + 2-3 cümle yorum + net karar önerisi (al / alma / veri yetersiz).
- Kod dosya yollarıyla verilir; config değişiklikleri ayrı ve açık gösterilir.
